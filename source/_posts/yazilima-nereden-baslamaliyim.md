---
title:  "Yazılıma Nereden başlamalıyım?"
date:   2020-10-5
tags:
- Kariyer
---

Merhaba arkadaşlar, uzun bir aradan sonra yeni yazımla karşınızdayım. Genel olarak birçok arkadaşımız yazılıma nereden başlayacağını, nasıl ilerleyeceğini, hangi alanı seçeceğini ve bu sektörde nasıl tutunacağını bilmediği için rehber niteliğinde bir makale hazırlamaya karar verdim. Herşeyden önce birkaç terimi size hatırlatayım sonrasında asıl konumuza girelim.

<!-- more -->
**Yazılım :** En kısa haliyle elektronik aygıtların belirli bir işi yapması için yazılmış kod dizisi diyebiliriz.

**Algoritma :** Belirli bir işin doğru bir şekilde gerçekleşmesi için yapılması gereken adım sırası olarak tanımlayabiliriz.

Bu sektör ile alakalı bölümlerde okuyan, sektöre girmiş yada henüz girmemiş arkadaşlarımızın, abilerimizin aklında hangi alanı seçeceği konusunda şüpheler var. Bugün olabildiğince aklınızdaki soruları gidermeye çalışacağım.

Bilişim sektöründe Web geliştirme, mobil uygulama geliştirme, siber güvenlik, veri bilimi, genel olarak yapay zeka , IoT vb birçok alan bulunmakta. Bu alanlar arasında seçim yapmak istiyorsunuz fakat zorlanıyorsanız size nacizane tavsiyem şu olacaktır : Youtube üzerinden bu alanlar hakkında videolar izleyin veya bu alanlar hakkında makale okuyun. Bu şekilde ilgilendiğiniz alan hakkında bilgi sahibi olabilirsiniz.

Alanımızı seçtik ama tam olarak nereden başlayacağız, bilmiyoruz. Kafamız biraz karışık. Her ne kadar söylenmiş olsa da herşeyden önce ingilizceyi iyi bilmemiz gerekiyor. Gerek yurtiçinde gerek yurtdışında ingilizcenin faydalarını göreceksiniz. Günümüzde ingilizce makaleler Türkçe makalelere kıyasla çok daha fazla ve burada ingilizcenin önemi çok önemli. Artık ingilizceyi de hallettik, şimdi sıra algoritmaya geldi. Alanımız ne olursa olsun eğer algoritmayı halletmezseniz ileride karşınıza çıkacak sorunlarda tıkanabilir ve eğitmeninizin yazdığı kodlarda “ Bunu buraya yazdı ama neden? “ şeklinde tepkiler verebilirsiniz.

Seçtiğiniz alan ile ilgili bir dilde çok iyi olmaya uğraşın. Çok dil bilmektense bir dili çok iyi bilmenizi, diğer diller hakkında da en azından bilgi sahibi olmanızı kesinlikle tavsiye edebilirim. Bir işe başvuracağınız zaman “ X teknolojisi hakkında ne biliyorsun? “ diye sorulduğunda bir cevap verebilmek size bir artı olarak geri dönecektir. Kaynak konusunda sıkıntı çekerseniz Youtube, Udemy vb. platformlardan videolar izleyebilir, alanınız ile ilgilenen kişilerin makalelerini okuyarak bilgi sahibi olabilirsiniz.

Bir **Github** hesabı açmanızı kesinlikle tavsiye ediyorum. Kendi alanınız ile alakalı yaptığınız projeleri buraya yükleyebilirsiniz. Bu alanda çalışan kişileri takip edip projelerini inceleyerek kendinizi geliştirebilirsiniz. Açık kaynaklı projelere katkıda bulunabilirsiniz. Bir yazılımcı olarak github hesabınız sizin için çok önemlidir. Olabildiğince dolu projeler ile doldurmaya çalışmanızı tavsiye ederim.

Bilgi sahibi olduğum iki alan hakkında sizi bilgilendirmek istiyorum.
## 1. Web Geliştirme

Web geliştirme alanını seçtiğinizde karşınıza iki alt alan çıkacaktır.
### 1.1)Backend Developer

Kullanıcıların görmediği arka yüz (Server-side) geliştiren kişidir. Yapılacak projenin altyapısını oluşturan , veri tabanı yönetimini planlayan, sistemin verimli ve hızlı çalışmasını sağlayan kişidir. Buz dağının görünmeyen tarafı diyebiliriz. Bu alanda ilerlemek isteyen arkadaşlarımızın server tabanlı bir programlama dili öğrenmesi gerekmekte. (C#, PHP, Python , Javascript , Java vb.)

### 1.2)Frontend Developer

Bir sitenin kullanıcılarla etkileşime geçebildiği , kullanıcı arayüzünü tasarlayan kişidir. Buz dağının görünen tarafıdır. Bu alanda ilerlemek isteyen arkadaşlarımızın Html, Css, Javascript dillerini ve bu diller ile alakalı teknolojilerde iyi olması gerekmekte. ( Bootstrap, Vue/Angular veya React vb)
## 2) Mobil Uygulama Geliştirme

Mobil uygulama alanı seçtiğinizde ise karşınıza iki seçenek çıkacaktır: Native mi yoksa Hybrid mi?

**Native:** Uygulama yazılırken platformun sağladığı dil ve platform SDK ile geliştirme yapılabiliniyor. Örnek verirsek Android için bir uygulama yazacaksanız programlama dili olarak java, SDK olarak da Android SDK seçmeniz gerekmektedir.

**Hybrid:** Native uygulamalardan en temel farkının bir işletim sistemine bağlı kalmaması. Bir uygulama geliştirdiğinizde hem IOS hem android sürümünü çıkarabiliyorsunuz. (Dart/Flutter — Javascript/React Native vb.)

Bu makalemde yazılıma nasıl başlayacağınız, nasıl ilerleyeceğiniz ve alan seçiminiz konusunda aklınızdaki şüpheleri umarım gidermişimdir. Kendinize iyi bakın. Görüşmek üzere.